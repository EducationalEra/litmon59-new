<div id="hypercomments_widget" class="js-hypercomments-widget invisible"></div>

Структура програми
=============================================

<p>Концептуальна структура програми, її змістове наповнення передбачають: забезпечення можливостей для формування предметної (читацької) і ключових компетентностей, урахування вікових особливостей учнів, психології сприйняття дитиною творів художньої літератури, особливості сучасного навчального процесу в середній школі, право вибору (для вчителя і учня), особливості сучасного інформаційно-комунікативного простору, національних процесів державотворення, загальносвітових процесів глобалізації тощо. Художні твори для текстового розгляду добиралися за принципами: ощадливості, естетичних критеріїв, жанрово-тематичної розмаїтості, урахування вікової психології, осучаснення змістового матеріалу.</p>
<p>Курс української літератури в 5&ndash;8 класах структуровано за такими взаємопов&rsquo;язаними тематично-проблемними блоками:</p>
<ul>
<li><strong> 5 клас</strong> (&laquo;Світ фантазії, мудрості&raquo;, &laquo;Історичне минуле нашого народу&raquo;, &laquo;Рідна Україна. Світ природи&raquo;);</li>
<li><strong> 6 клас </strong>(&laquo;Загадково прекрасна і славна давнина України&raquo;, &laquo;Я і світ&raquo;, &laquo;Пригоди і романтика&raquo;, &laquo;Гумористичні твори&raquo;);</li>
<li><strong> 7 клас </strong>(&laquo;Із пісенних скарбів&raquo;, &laquo;Про далекі минулі часи&raquo;, &laquo;Ти знаєш, що ти &mdash; людина&hellip;&raquo;, &laquo;Ми &ndash; українці&raquo;);</li>
<li><strong> 8 клас </strong>(&laquo;Усна народна творчість&raquo;, &laquo;Світ української поезії&raquo;, &laquo;Національна драма&raquo;, &laquo;З української прози&raquo;, &laquo;Український гумор і сатира&raquo;). Вивчення української літератури в кожному класі має також рубрику <strong>&laquo;Література рідного краю&raquo;</strong>, на яку виокремлено 4 години, які вчитель упродовж року має розподіляти самостійно. Це сприятиме додатковому індивідуальному вибору вчителем текстів для розгляду. <strong>До &laquo;літератури рідного краю&raquo; пропонуємо включати також художню творчість ровесників учнів, їхніх земляків. </strong></li>
</ul>
<p>До кожного з них відповідно до вікових особливостей учнів підібрані тексти, які за своїм змістом дають можливість максимально репрезентувати ту чи ту тему. Ураховано також і важливість тематично-стильової різноманітності пропонованих для розгляду творів, їхні ідейно-ціннісні пласти, які втілюють ключові компетентності.</p>
<p>Отже, українська література в основній школі вивчається за своєрідним цілісним сюжетом, у якому кожен із митців має свою &laquo;нішу&raquo; в тій чи тій темі, відповідно його твір виконує певну естетичну й морально-етичну функції. При цьому біографія письменника загалом не вивчається, вона згадується лише вибірково, диференційовано, тобто так, як того потребує основна тема, заявлена в назві тематично-проблемного блоку, до того ж фрагмент із біографії має зацікавлювати й бути доступним дитині певного віку.</p>
<p>З 9-го класу розпочинається системне вивчення української літератури, тобто до змісту навчального матеріалу застосовано історико-хронологічний підхід як основний, ураховано історико-літературний контекст. Також зміст цього навчального матеріалу доповнено розглядом біографій письменників, хоча й у доступних межах.</p>
<p>Отже, навчально-виховний процес уроків української літератури передбачає формування цілісного уявлення про неї як про важливий складник національної культури, підвищення загального рівня культури майбутнього національно свідомого покоління, розвиток його творчого, інтелектуального потенціалу, вироблення здорового, повноцінного світогляду, у якому переважатимуть критерії толерантності й патріотизму.</p>
<p>Викладання цього предмета відбувається у форматі загального мистецького контексту, у якому створювався художній твір, а також <strong>міжпредметних зв&rsquo;язків</strong> (<em>українська мова, історія, зарубіжна література, іноземні мови, образотворче мистецтво, музика, природознавство, географія, естетика, етика</em>).</p>
<p>Особливо варто наголосити на демократичному спрямуванні всіх компонентів програми. Насамперед це стосується розподілу навчальних годин.</p>
<p>Запропонована кількість часу на вивчення кожного розділу, теми є орієнтовною, учитель може її змінювати (<em>у межах 70 годин</em>). <strong>Резервний час</strong> може використовуватися для уроків розвитку мовлення, контрольного оцінювання, різних видів творчих та інших робіт (екскурсій, диспутів, семінарів тощо) &mdash; на вибір учителя. Ознайомлення з літературою рідного краю відбувається впродовж року.</p>
<p>У рубриці <strong>&laquo;Зміст навчального матеріалу&raquo;</strong> пропонуються вступні тези до кожного розділу чи теми, коротка характеристика творчості письменника, анотації до творів, що враховують сучасні літературознавчі оцінки (у доступних для школярів межах); уводяться необхідні під час розгляду художніх творів нові теоретичні поняття, необхідні для аналізування текстів тощо. Зміст цієї рубрики засновано на сучасних загальноприйнятих компетентних версіях оцінки письменника і його творчості, водночас ураховано навчально-методичні особливості шкільного літературознавства, виховну, естетичну мету вивчення художнього твору.</p>
<p>Однак ця рубрика не повинна сприйматися догматично. Учитель пропонує лише стартові знання, висловлює певні судження як взірець (своєрідний ключик розуміння), що заохочувало б до пізнання, роздумів, висловлення власної думки, зацікавило, скорегувало, спрямовувало до розкриття теми й підтеми. Програма не вимагає прийняття єдиної думки, єдиного прочитання тексту, навчальний матеріал повинен подаватися так, щоб спонукати до власних оціночних висновків. Учень учиться їх робити самостійно, так само, як і самостійно мислити, оцінювати, порівнювати, проводити аналогії з сучасним життям, власним досвідом тощо.</p>
<p>Важливо звернути увагу, що <strong>текстово вивчаються</strong> лише твори, виокремлені в тексті програми півжирним шрифтом<strong>, </strong>інші ж лише називаються. Це саме стосується й коротких оглядів перед підтемами. Наприклад, перед вивченням &laquo;Слова о полку Ігоревім&raquo; учитель має лише назвати пам&rsquo;ятки оригінальної літератури княжої Руси-України, коротко, узагальнено їх охарактеризувавши, а не розглядати їх детально.</p>
<p>Програма передбачає подальшу модернізацію шкільного літературознавства. Вона полягає у відході від ідеологічного чи соціально заангажованого прочитання-аналізу художнього твору, від невиправданого критерію міметичності (тобто буквального сприйняття його як відображення реального факту історичної чи просторової дійсності), що</p>
<p>зовсім не виключає потрібний історико-літературний і соціокультурний контекст; урізноманітненні інтерпретування художнього твору, тобто розуміння його не лише згідно із задумом автора, а й із виявленням тих смислів, які твір набуває в процесі історичного функціонування; врахуванні значної ролі читача як співтворця тексту; пріоритетній ролі творчих підходів під час аналізування творів, тобто в руйнуванні усталених застарілих схем.</p>
<p>Особливу увагу варто звернути на підрубрику ТЛ (теорія літератури). У шкільному вивченні вона означає лише початкові, доступні дітям знання про художні засоби, жанри, літературознавчі поняття тощо, необхідні під час розгляду художнього твору як явища мистецтва слова. До того ж кожне з них зазначається лише один раз, надалі вони лише повторюються, закріплюються &mdash; відповідно до вибору й фахової компетентності вчителя, підготовленості учнів.</p>
<p>Рубрика <strong>&laquo;Очікувані результати навчально-пізнавальної діяльності&raquo;</strong> містить перелік умінь, навичок, ціннісних ставлень, які передбачається сформувати в результаті вивчення теми, і коло необхідних для цього знань.</p>
<p>Особливу увагу звернемо на вимоги до емоційно-ціннісної сфери. Це своєрідний прогноз тих морально-етичних, суспільно вартісних компетенцій і компетентностей, які можуть формуватися в учня в процесі вивчення художнього твору і які допомагатимуть йому повноцінно жити. Звісно, це лише гіпотетичний морально-емоційний результат, адже вплив мистецтва на людину індивідуальний, а тому може бути непередбачуваним. Однак цей цілеспрямовано запропонований емоційно-ціннісний прогноз значною мірою увиразнює навчання на уроках літератури, у сучасних умовах глобалізаційних процесів, тенденцій дегуманізації тощо, робить його потужним націє- та людинотворчим чинником.</p>
<p>Демократична орієнтація програми спрямована на постійну творчу співпрацю, діалог учителя, учня з художнім твором, дає широкий простір для самостійного сприйняття й осмислення літератури як явища мистецтва.</p>


<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>