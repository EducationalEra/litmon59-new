<div id="hypercomments_widget" class="js-hypercomments-widget invisible"></div>

Пояснювальна записка
=============================================

<p>Оновлена програма з української літератури для 5–9 класів загальноосвітніх навчальних закладів розроблена на основі чинної програми з урахуванням змін, внесених у 2015 році.</p>
<p>Програма базується на вимогах Державного стандарту базової і повної загальної середньої освіти, затвердженого постановою Кабінету Міністрів України від 23.11.2011 р. 
№ 1392, ідеях «Концептуальних засад реформування середньої освіти «Нова українська школа»», положеннях «Основ стандарту освіти «Нова українська школа».</p>
<p><b>Метою базової загальної середньої освіти</b> є розвиток і соціалізація особистості учнів, формування в них національної самосвідомості, культури, світоглядних орієнтирів, навичок практичного використання досвіду, здобутого за допомогою читання, усвідомлення важливості читання як чинника власного становлення й соціалізації, екологічного мислення й поведінки, творчих здібностей, дослідницьких і життєзабезпечувальних навичок, здатності до саморозвитку й самонавчання в умовах глобальних змін і викликів.</p>
<p>Випускник основної школи – це патріот України, який знає її історію; носій української культури, який поважає культуру інших народів; компетентний мовець, що вільно спілкується державною мовою, володіє однією чи кількома іноземними мовами, має бажання і здатність до самоосвіти, виявляє активність і відповідальність у громадському й особистому житті, здатний до підприємливості й ініціативності, має уявлення про світобудову, бережно ставиться до природи, безпечно й доцільно використовує досягнення науки і техніки, дотримується здорового способу життя.</p>
<p>Нормативні освітні документи ключовими для розвитку української школи загалом і літературної освіти зокрема визначають ідеї діяльнісного, особистісно зорієнтованого і компетентнісного підходів. Це зумовлено потребою відповісти на виклики сьогодення, коли неможливо навчити учня «всього на все життя», і ключовим умінням стає здатність і готовність діяти залежно від поставлених завдань і вчитися протягом усього життя.</p> 
<p>Відповідно мета літературної освіти: засобами предмета допомогти учневі в його самопізнанні, життєвому самовизначенні, самоздійсненні, формуванні предметної (читацької) і ключових компетентностей, здатності до читацького й особистісного саморозвитку.</p>
<p>Основне завдання сучасної загальноосвітньої школи полягає в наданні змоги учневі осягнути внутрішню логіку предмета, що вивчається, у ретельному доборі навчального матеріалу за принципом життєвої доцільності й функціональності, в активізації ролі самостійного навчання. Варто також ураховувати, що для успішної діяльності сьогодні недостатньо знань і вмінь, необхідні ще віра в себе, у свої сили, здатність ухвалювати рішення, жити й працювати в колективі й зосереджувати свої зусилля на конкретних завданнях, виявляти проблему, формулювати припущення й вести самостійний чи спільний пошук способів розв’язання її, брати на себе відповідальність за результати дій і вчинків.</p>
<p>Реалізація поставлених завдань передбачає: зміщення акцентів у навчанні з процесу накопичення предметних знань на вироблення умінь застосовувати їх автономно в ситуації невизначеності; становлення учня як суб’єкта навчальної діяльності й особистісного розвитку; посилення ролі загальнонавчальних умінь; необхідності забезпечення формування не лише предметної (читацької), а й ключових компетентностей. Важливими стають уміння, які допомагають учневі діяти, і знання, що необхідні для цих умінь.</p>
<p>Оновлена програма покликана стати одним із інструментів упровадження засадничих ідей особистісно зорієнтованого і компетентнісного підходів у повсякденну практику.</p>
<p>Поняття «компетентність» трактуємо як особистісну якість, що виявляється в готовності й здатності діяти автономно в умовах невизначеності. «Компетенцію» визначаємо як задану зовні вимогу до рівня предметних і загальнонавчальних знань, умінь, навичок, досвіду діяльності (предметної і загальнонавчальної) і ставлення до діяльності та об’єкту її спрямованості.</p>
<p>Компетентність – складне інтегративне утворення. Із позиції системного підходу вона складається з ряду субкомпетентностей, тобто компетентностей «нижчого рівня». Кожна з них містить у своєму складі компетенції – знання, уміння, навички, досвід діяльності і ставлення.</p>
<p>З точки зору діяльнісного підходу компетентність складається з таких компонентів: когнітивний (знаннєвий), діяльнісний (практико-орієнтований), ціннісний.</p>
<p>Компетентності поділяють на ключові, які потрібні людині для діяльності в будь-якій царині життєдіяльності, і предметні, що стосуються певної галузі (у шкільному навчанні – предмета).</p> 
<p>
В освіті України виокремлено такі <b>ключові компетентності</b>:<br> 
1.	Спілкування державною мовою <br> 
2.	Спілкування іноземною мовою <br> 
3.	Математична компетентність <br> 
4.	Компетентності в природничих науках і технологіях <br> 
5.	Інформаційно-комунікаційна компетентність <br> 
6.	Уміння вчитися впродовж життя <br> 
7.	Ініціативність і підприємливість <br> 
8.	Соціальна і громадянська компетентності <br> 
9.	Обізнаність та самовираження у царині культури (загальнокультурна)<br> 
10.	Екологічна грамотність і здоровий спосіб життя. 
</p>
<p>Стосовно української літератури предметною компетентністю буде читацька. Її трактуємо як готовність і здатність працювати з текстами різних художньоестетичних систем, культурно-історичних епох, світоглядних орієнтирів, традицій і стилів: розуміти зміст прочитаного, з’ясовувати авторську позицію і художні засоби донесення її до читача, творити на основі прочитаного власні смисли щодо порушених проблем, висловлювати власну (подеколи критичну) позицію стосовано прочитаного, сприймати художній твір як чинник формування життєвого досвіду та соціально-психологічного й соціокультурного становлення.</p> 
<p>Відповідно, учня, що володіє такою здатністю, вважаємо компетентним читачем.</p>
<p>Йому притаманні такі риси: стійкий інтерес до читання, здатність уявляти й переживати прочитане, критично й рефлексійно мислити, вести діалог із текстом, інтерпретувати прочитане, знаходити авторські і творити власні смисли, відчувати естетичну насолоду від художнього слова, відкривати національні й загальнолюдські цінності, жити й творчо діяти в умовах глобалізаційних змін та полікультурного суспільства, цінувати надбання національної культури й поважати здобутки інших народів.</p>
<p>Компетентний учень-читач є суб’єктом навчальної діяльності, що передбачає усвідомлення власних психолого-фізіологічних особливостей, прагнень, мотивів, бажань, як здатність до самостійної організації, здійснення й оцінювання читацької діяльності, а також до особистісних самореалізації, самовдосконалення і самотворення. Саме рівень суб’єктності (сформованість згаданих умінь) є одним із показників особистісного розвитку школяра. 
Загальна мета навчання української літератури конкретизується в таких завданнях предмета:</p>
<p>
1.	Поглиблення інтересу до читання, зміцнення потреби читати; усвідомлення ролі літератури як засобу самопізнання і самотворення; використання досвіду читацької діяльності для розв’язання життєвих проблем. <br>
2.	Розвиток емпатії, відтворювальної і творчої уяви, художнього мислення й образного мовлення, чуття жанру, форми.<br>
3.	Розвиток здобутих у початковій школі вмінь і навичок в усіх видах читацької діяльності, оволодіння різноманітними читацькими стратегіями; удосконалення вмінь діалогічної взаємодії з текстом, умінь аналізувати й інтерпретувати художній твір; збагачення читацького досвіду, розширення кола читання, вироблення алгоритму прочитання художніх творів різних естетичних систем, напрямів, жанрів, стилів, опанування здатністю орієнтуватися у світі класичної і масової літератури, розрізняти явища високого мистецтва і низькопробної культури. <br>
4.	Оволодіння змістом української літератури, засвоєння й систематизація основних літературознавчих понять як засобу повноцінного сприйняття, прочитання й інтерпретації художнього тексту. Усвідомлення літературного процесу як цілісної системи, що маї свої природні закономірності й тенденції. Узагальнення і поглиблення знань про мистецтво слова, умінь розглядати художню літературу в контексті інших видів мистецтв. Формування на основі читацького досвіду переконаності в багатстві української художньої літератури та її значущості серед інших національних літератур. <br>
5.	Формування культури художнього сприймання, естетичних потреб, смаку, почуттів, читацької культури, установок, мотивів, здатності сприймати художній твір з естетичних позицій, розглядати його в єдності змісту і форми, розрізняти художньо вартісні та низькопробні твори. <br>
6.	Розвиток чуття художнього слова, мовленнєвої культури, творчих здібностей, набуття досвіду літературно-творчої діяльності.<br>
7.	Вироблення загальнонавчальних, зокрема, організаційно-діяльнісних умінь, здатності самостійно формувати індивідуальну навчальну траєкторію, керувати читацькою діяльністю, особистісним і читацьким розвитком.<br>
8.	Розвиток умінь працювати з різними видами інформації, зокрема й електронними, здійснювати пошуково-дослідницьку діяльність (знаходити, сприймати, аналізувати, оцінювати, систематизувати, зіставляти різноманітні факти та відомості).
</p>
<p>
Оновлена програма з української літератури поглиблює компетентнісну спрямованість навчання, що досягається шляхом:</p>
<p>
1)	зменшення обсягу фактологічного матеріалу на користь практичної діяльності, що забезпечує достатню кількість часу для формування предметних і загальнонавчальних умінь і відповідних ставлень;<br>
2)	розкриття потенціалу предмета для формування ключових компетентностей;<br>
3)	формулювання очікуваних результатів навчально-пізнавальної діяльності  термінами компетентнісного підходу: <i>знаннєвий компонент – <b>учень</b> називає, формулює, записує, наводить приклади тощо;</i> діяльнісний компонент – <i><b>учень</b> розпізнає, розрізняє, описує, аналізує, порівнює, планує, застосовує тощо;</i> ціннісна складова –<i><b> учень</b> усвідомлює, критично ставиться, оцінює, обґрунтовує, робить висновки, висловлює судження тощо;</i><br>
4)	виокремлення в переліку очікуваних результатів навчання тих, що стосуються оволодіння організаційно-діяльнісними уміннями як основою формування суб’єктності учня;<br>
5)	укладання переліку умінь, якими повинен оволодіти учень певного класу за рік навчання;<br>
6)	уведення наскрізних змістових тем (ліній).
</p>
<p>
Під час оновлення програми враховувався пізнавальний, виховний, компетентнісний потенціал предмета.</p>
<p>Загальновизнано, що українська література в загальному світовому контексті є свідченням високої духовної та цивілізаційної розвиненості українського народу, невід’ємним складником його національної культури. Як мистецтво слова вона є носієм потужного заряду духовної енергії, здатна передавати загальнолюдські й національні цінності від покоління до покоління, культивувати їх у людській душі. Засобами мистецтва слова вона допомагає формувати, збагачувати внутрішній світ людини, формувати сильний, характер, широкий світогляд, особисту культуру, спрямовувати морально-етичний потенціал, розвивати інтелект, творчі здібності, естетичний смак. </p>
<p>У сучасному процесі державотворення гуманітарна царина, до якої належить й освіта, відіграє першорядну роль, адже найбільшою цінністю кожного цивілізованого суспільства є людина. Літературна освіта є важливим чинником створення оптимальних передумов розвитку всебічно освіченої особистості, виховання громадянина-патріота України, а її зміст базується на засадах загальнолюдських і національних цінностей, принципах гуманізму й демократії.</p> 
<p>Українська література також є потужним носієм ідентичності нації, її генетичного коду. Тому в контексті світових процесів глобалізації, індивідуальному національному самоусвідомленні, самозбереженні й самоствердженні її роль незаперечна й важлива. Виховання свідомого українця повинно базуватися на історичних і культурних знаннях, традиціях, на переосмисленні сучасного досвіду на основі загальнолюдських цінностей. Ознайомлення з художнім твором, усебічний аналіз змістової, жанрової та естетичної специфіки наблизять учнів до розуміння літератури як вияву мистецтва, потужного чинника світосприйняття та самоідентифікації.</p> 

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>